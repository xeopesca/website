---
layout: post
title: Desenvolven unha aplicación para anticipar os mellores lugares de pesca en función das condicións do mar e do tempo
---
Ver vídeo en: [https://www.crtvg.es/informativos/2013/desenvolven-unha-aplicacion-para-anticipar-os-mellores-lugares-de-pesca-en-funcion-das-condicions-do-mar-e-do-tempo-674855](https://www.crtvg.es/informativos/2013/desenvolven-unha-aplicacion-para-anticipar-os-mellores-lugares-de-pesca-en-funcion-das-condicions-do-mar-e-do-tempo-674855)


Predicir o mellor lugar para a pesca, atendendo ás condicións do mar e do tempo, é posible. Así, un grupo de emprededores creou unha aplicación para os traballadores do mar chamada Xeopesca, unha base de datos na que consultar onde se vai atopar máis peixe ou marisco.

"Funciona igual que a predición meteorolóxica, só que en lugar de predicir o tempo, adiantamos o mellor sitio de pesca", di Pablo Belay, creador da aplicación. El e o seu equipo pensaron que se cada vez que se vai ao mar se introduce nunha base de datos todas as variables da xornada de traballo e o seu resultado, no futuro podemos preguntarlle á aplicación cal será o mellor lugar para ir pescar nunhas situacións determinadas. "Os peixes teñen un comportamento en función do estado do mar" -asegura-, "e se saben que mañá vai estar de treboada e mar rachada, pola experiencia saben cal é o mellor lugar para pescar".

A aplicación contempla circunstancias como a lúa, a velocidade do vento, o estado do mar, a temperatura da auga, tanto en superficie coma en profundidade, a arte de pesca que se vai empregar, ou a especie que se vai pescar. Así cantos máis datos se introduzan, máis posibilidades hai de atinar co lugar en que largar o aparello

Xeopesca está pensado para o uso da frota dunha empresa, ou dun só barco, pero poderíanse compartir os datos en varios armadores o que lle daría aínda maior potencialidade.